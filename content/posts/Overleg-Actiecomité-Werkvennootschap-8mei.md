+++
title = 'Overleg tussen Actiecomité en Werkvennootschap op 8 mei'
date = 2024-05-10T10:00:00+02:00
draft = false
tags = ['Nieuws']
categories = ['Nieuws']
+++
Op woensdag 8 mei vond een overleg plaats tussen het actiecomité en de
werkvennootschap. 

Het actiecomité stelde hierbij de volgende vragen:

1. Ontsluiting van Essenbeek: Hoe wordt Essenbeek ontsloten naar Halle en de
A8? Wat is de impact op de lokale wegen?

2. Veilige Oversteek voor Zwakke Weggebruikers: Welke ideeën zijn er om een
veilige oversteek op de Halleweg te garanderen, en hoe worden conflicten op
andere plekken, zoals bij het kruispunt van de Kruisstraat en de Ysayestraat,
vermeden?

3. Impact van Mobiliteitsstromen op de Welkomstlaan: Hoe wordt omgegaan
met de impact van de concentratie van mobiliteitsstromen op de Welkomstlaan in
St-Rochus?

4. Tracés voor de Tunnel: Wat zijn de tracés voor de tunnel, en hoe verloopt het
verdere proces en de keuze hierin?

5. Scope van het Project: Wat zijn de plannen, de timing en de concrete uitvoering
van andere zones, zoals ten westen van het kanaal en het knooppunt R0 x A8?

**<ins>Ontsluiting van en naar de A8 en Halle voor het lokaal verkeer</ins>**

Uit het overleg bleek dat de werkvennootschap de voorkeur geeft aan de ontsluiting van
de dorpen rond de A8 via het bestaande wegennet. Het actiecomité reageerde hier
unaniem negatief op
Het actiecomité is vastbesloten: de ontsluiting van Essenbeek en Sint Rochus naar de A8
mag niet via het lokale wegennet plaatsvinden, maar moet gebeuren via een nog aan te
leggen verbindingsweg tussen de Nijvelsesteenweg en het aansluitingspunt met de A8 ter
hoogte van de Welkomslaan. Het lokale wegennet is ongeschikt voor deze functie en zou
leiden tot zware verkeersbelasting op verschillende straten in Sint Rochus (Kruisstraat,
Ysayestraat, Nijvelsesteenweg, Leopold Deboeckstraat, Albertstraat, Leopoldstraat en de
Halleweg). Dit zou ook een zeer onveilige situatie creëren voor fietsers bij de kruising van
de Kruisstraat en Ysayestraat.
Door de vastbesloten houding van het comite werd er door de werkvennootschap
aangegeven dat er ook scenario’s op tafel liggen met een lokale weg vanaf de
Nijvelsesteenweg tot aan de aansluiting met de A8. Deze scenario’s zullen op dezelfde
manier als de 3 reeds eerder getoonde scenario’s (zonder lokale verbindingsweg)
onderzocht worden op vlak van milieu- en mobiliteitsimpacten. Het actiecomité is
verheugd dat er 6 in plaats van 3 scenario’s onderzocht zullen worden en stelde intussen
vast dat de 3 scenario’s met een lokale verbindingsweg effectief voorkomen in de
startnota van het gewestelijke ruimtelijk uitvoeringsplan (GRUP) dewelke goedgekeurd
werd door de Vlaamse regering op 31/5/2024. Deze nieuwe plannen zullen getoond
worden op de infomarkt die op 27 juni 2024 georganiseerd wordt in de raadszaal van de
het stadhuis.

**<ins>De herinrichting van de A8</ins>**

Niet alleen de ontsluiting van het lokaal verkeer is een aandachtspunt maar ook de
definitieve vormgeving van de A8 is van cruciaal belang voor de omwonenden
Het GRUP beschrijft 3 varianten van de herinrichting van de A8, telkens met en zonder
een lokale verbindingsweg. 
De 3 varianten zijn:

<ins>Variant 1 met ‘korte kappen</ins>

In deze eerste variant wordt de A8 verdiept aangelegd maar niet ingetunneld. De A8
komt in een open sleuf te liggen waar een aantal brede overbruggingen over worden
voorzien. Deze overbruggingen, ‘korte kappen’ genaamd, kennen een breedte van ca. 80
à 100 m. In totaal worden er 6 dwarsverbindingen over en onder de A8 voorzien. Het
gaat om 4 bovengrondse overbruggingen (‘korte kappen’) en 2 ondergrondse
verbindingen.

<ins>Variant 2 met een korte tunnel</ins>

In de 2e variant wordt gekozen voor een korte tunnel. In dit geval een tunnel van ca.
560 m gelegen tussen de Nijvelsesteenweg en de Halleweg.

<ins>Variant 3 met een lange tunnel</ins>

In dit alternatief wordt een tunnel van ca. 1.000m voorzien vanaf de dwarsverbinding
tussen de Veldstraat en Driepikkel tot voorbij de Halleweg. Hierdoor ontstaat een grotere
groenruimte dan in het tweede alternatief en worden drie dwarsverbindingen tezamen
gekoppeld via het tunneldak.
De 3 e variant is draagt de voorkeur van het actiecomité omwille van de winst mbt de
geluidsoverlast en fijn stof en de positieve impact op de leefkwaliteit voor de wijken rond
de A8. Ook kan er op deze wijze een groene verbinding tussen Sint-Rochus en Essenbeek
gerealiseerd worden.