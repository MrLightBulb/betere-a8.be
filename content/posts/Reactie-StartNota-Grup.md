+++
title = 'Reactie: Startnota GRUP A8'
date = 2024-08-09T00:44:39+02:00
draft = false
tags = ['Nieuws']
categories = ['Nieuws']
+++
Het actiecomité staat achter de plannen om de herinrichting van de A8 na vele jaren eindelijk vorm
te geven. Het verdwijnen van de drie gevaarlijke kruispunten, de belemmeringen van de
doorstroming, het wegwerken van sluipverkeer door Halle en omgeving, het reduceren van
geluidshinder, het verbeteren van de luchtkwaliteit, het verbinden van Sint-Rochus en Essenbeek
door middel van een groene corridor en de nood aan betere infrastructuur voor zachte
weggebruikers zijn thema’s die een oplossing vragen en die kunnen gerealiseerd worden door een
herinrichting van de A8. Hoewel we betreuren dat er niet gekozen werd voor een meer integrale
oplossing met het oplossen van andere knelpunten zoals het smalle viaduct over het kanaal en de
lastige aansluiting met de R0, begrijpen we de keuze van de Vlaamse Overheid om de scope van het
project haalbaar en betaalbaar te houden door te kiezen van een stapsgewijze aanpak. We vragen de
overheid dan ook om zo snel mogelijk ook de andere knelpunten aan te pakken, zodat Halle niet met
een gedeeltelijke oplossing achter blijft.
Wat de verschillende tunnelvarianten betreft, gaat onze voorkeur duidelijk naar de lange tunnel van
960m. Deze biedt de beste garantie tot een substantiële verbetering van geluidsproblemen en
luchtkwaliteit en zal volgens ons de meeste voordelen opleveren. Bij het realiseren van een lokale
verbindingsweg (zie verder) zal er in dit scenario bovendien een ononderbroken groene verbinding
ontstaan tussen Sint-Rochus en Essenbeek. Het scenario van de korte overkappingen is het minst
wenselijk, gezien dit bij de realisatie van de lokale verbindingsweg zou leiden tot extra ruimtegebruik
voor autoverkeer en de groene verbinding zo goed als onbestaande is.
De lokale verbindingsweg tussen de aansluiting aan de Welkomstlaan en de Nijvelsesteenweg is voor
ons de enige manier om te voorkomen dat het lokale verkeer de lokale woonwijken zou overspoelen.
Zonder deze verbinding zouden bewoners van Essenbeek, maar ook automobilisten die van verder
komen, enkel op de A8 kunnen aansluiten via smalle en hiervoor ongeschikte woonstraten zoals de
Kruisstraat en de Ysayestraat. Naast de extra omrijfactoren en de bijkomende overlast voor de
bewoners van deze straten, ontstaan er ook gevaarlijke nieuwe kruispunten zoals het kruispunt
Halleweg/Kruisstraat/Ysayestraat en het kruispunt Ysayestraat/Welkomstlaan. De schoolomgeving
van het H.Hart en College wordt zo extra geïmpacteerd, net als de sportvelden en
jeugdbewegingslokalen aan de Ysayestraat. De auto’s verder Sint-Rochus laten inrijden zou nog
slechter zijn. De Albertstraat is een fietsstraat en heeft nu al last van veel autoverkeer, maar ook in

het centrum van Sint-Rochus is autoverkeer komende van Essenbeek naar en van de A8 niet
wenselijk. Zonder lokale verbindingsweg zal het dan ook onmogelijk zijn om de doelstellingen,
namelijk het vermijden van verplaatsen van verkeersstromen naar woonwijken en het verbeteren
van het leefcomfort van de bewoners van dit gebied te halen, zelfs als uit simulaties zou blijken dat
het totale doorgaand verkeer zou afnemen. Het voorbehouden van de Halleweg voor zachte
weggebruikers zou er bovendien voor zorgen dat niet alleen het autoverkeer vanuit Essenbeek
richting A8, maar ook het autoverkeer naar het centrum van Halle en verder, naar de
Nijvelsesteenweg wordt afgeleid. Dat leidt onvermijdelijk tot nieuw extra autoverkeer door de Sint-
Rochuswijk. Daarnaast zal het afsluiten van 3 aansluitingen naar de A8 en het afleiden van alle
aansluitingen naar de Welkomstlaan opnieuw een extra negatief effect hebben op het centrum van
Sint-Rochus. Voor Essenbeek is er een bijkomend risico op sluipverkeer doorheen Warande en
Arenbergstraat naar de oprit Huizingen, wat dan weer extra negatieve effecten heeft voor de
inwoners van deze straten en op het grondgebied van de gemeente Beersel op Krabbos.
Deze aansluitingsproblemen en problemen met onnodig sluipverkeer kunnen grotendeels
voorkomen worden door het aanleggen van een lokale verbindingsweg tussen de Nijvelsesteenweg
en het aansluitingscomplex van de Welkomstlaan. Onze voorkeur gaat hierbij uit naar een lokale
verbindingsweg die onder de Halleweg doorloopt, zodat er geen nieuwe conflicten ontstaan met
zachte weggebruikers. Ook wensen we dat de oversteek over de A8 op de Halleweg een aansluiting
van autoverkeer naar Essenbeek behoudt, zodat in geval van calamiteiten deze route tijdelijk kan
gebruikt worden. Het voorbehouden van de Halleweg voor zachte weggebruikers vinden we wel een
voordeel doordat er op deze manier een ontvlechting ontstaat van autoverkeer en
fietsverkeer/voetgangers. Zowel Essenbeek als de Halleweg, met het H. Hart en College zullen
rustiger worden en er ontstaat een volwaardig en veilig alternatief voor zachte weggebruikers. Op
deze manier kan de modal shift van lokaal autoverkeer naar fietsverkeer, tussen Essenbeek en het
centrum van Halle en de stationsomgeving, een stevige boost krijgen.
We wensen graag verder op de hoogte gehouden worden van alle tussentijdse uitkomsten van de
studies van de verschillende alternatieven. Voor de bewoners van Essenbeek en Sint-Rochus is dit
immers een belangrijke wijziging van onze mobiliteit en de gewoontes daarbij die voor tientallen
jaren een impact zal hebben op duizenden inwoners, hun gezondheid, hun leefcomfort en hun
verplaatsingsmogelijkheden. Dank alvast voor het in aanmerking nemen van onze opmerkingen.