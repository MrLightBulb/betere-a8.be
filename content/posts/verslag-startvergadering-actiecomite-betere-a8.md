+++
title = 'Verslag startvergadering actiecomite Betere A8'
date = 2024-04-26T16:16:28+02:00
draft = false
tags = ['Verslagen']
categories = ['verslagen']
+++

Aanwezig: 36 inwoners van Essenbeek en Sint-Rochus

De startvergadering bestond uit 2 delen. In het eerste deel gaf Dirk Dedoncker een presentatie over de huidige situatie zodat iedereen op hetzelfde kennisniveau kon komen. De presentatie bevindt zich in bijlage van dit verslag. 
In het 2de deel ging de bewoners zelf aan de slag in drie gespreksgroepen. 

<h2>1. Inleidende presentatie**</h2>

De presentatie werd gegeven door Dirk Dedoncker, initiatiefnemer. Hij stelde zich voor en gaf aan waarom hij tot het initiatief was overgegaan. Hij beklemtoonde dat hij dit initiatief onafhankelijk en niet in opdracht van iemand heeft genomen. 

Vervolgens kwam er uitleg over het actiecomité, het aantal leden, waar ze wonen, wat hun leeftijd is en hoe hun verplaatsingen doorgaans verlopen. De bedoeling van het actiecomité is een gesprekspartner te zijn voor de Werkvennootschap, de wensen te bundelen en constructief en positief mee te denken. We focussen niet enkel op autoverplaatsingen, maar ook op betere fietsverbindingen en voorzieningen voor voetgangers, recreatie en natuur. 

Het project A8 heeft de juiste doelstellingen, maar deze kunnen enkel behaald worden als niet alleen de ontsluiting van Rodenem gegarandeerd wordt, maar ook deze van Essenbeek en Sint-Rochus. De vermelding dat de nieuwe infrastructuur niet mag leiden tot nieuwe problemen door de onvermijdelijke verplaatsing van de verkeersstromen is een belangrijke doelstelling. 

De A8 heeft momenteel 3 functies. De belangrijkste twee zijn :
een verbindingsweg zijn (Europese hoofdweg tussen Brussel en Doornik) 
een ontsluitingsweg voor Sint-Rochus, Essenbeek en Rodenem. (en in mindere mate ook Halle centrum). 
Verzorgen van lokale verbindingen. 

Sommige zaken liggen blijkbaar al grotendeels vast. De scope van het project is beperkt tussen de brug over het kanaal en net voorbij de Welkomstlaan. Men wil van 7 naar 2 aansluitingen gaan en de aansluiting Welkomstlaan wordt niet gecombineerd met de aansluiting van de ring R0. Er zijn 3 varianten voor de tunnel; een lange tunnel van voor Rodenem tot de Ring is geen optie meer. 

Om een zo goed mogelijk resultaat te bereiken, focussen we ons best op de keuzes die nog niet vast liggen. Het is onduidelijk hoe Essenbeek zal ontsloten worden naar de A8 en we weten ook nog niet hoe de aansluiting aan de Welkomstlaan er zal uitzien. Er is sprake van een mogelijke ventweg, maar die zien we niet verschijnen op de scenario’s. We weten ook niet welke tunnelvariant (enkel sleuf met overkappingen, korte tunnel of langere tunnel) zal gekozen worden en op welke basis dit zal gebeuren. 

Het project heeft ook positieve elementen. De doorstroming zal verbeteren en de gevaarlijke kruispunten verdwijnen. Er zal minder geluidsoverlast te verwachten zijn en de fysieke barrière die de A8 nu vormt tussen Essenbeek en Sint-Rochus wordt landschappelijk opgeheven. Er zijn plannen voor betere fiets-en voetgangersinfrastructuur en de Welkomstlaan krijgt een volwaardige aansluiting. 

De belangrijkste negatieve elementen zijn de onduidelijkheid over de ontsluiting en de toename van lokale verkeersstromen die we kunnen verwachten. Kruisstraat en Ysayestraat dreigen het slachtoffer te worden van verkeer van en naar Essenbeek. De Eizingenstraat, Melkerijstraat, K. Nerinckxlaan, Ed. Nerinckxlaan en Albertstraat zouden zwaarder belast wordt door het verzamelen van verkeer van en naar de Welkomstlaan. De omgeving van de Biezeweide en een deel van Essenbeek zal een langere route hebben om zich met de auto naar de A8 te begeven. De Halleweg en de Vogelpers zullen rustiger worden door het knippen van de oversteek voor autoverkeer. Voor de Nijvelsesteenweg zal het beeld gemengd zijn. Enerzijds zal er minder verkeer zijn die via daar naar de A8 kan maar iets meer vanuit Essenbeek. Anderzijds zal het verdwijnen van de verkeerslichten het verkeer daar vlotter laten verlopen. (capaciteit minstens x2).
Voor fietsers zal het knippen van de Halleweg aan de A8 een veiliger route betekenen tussen Essenbeek en Halle, maar dreigt er een nieuw gevaarlijk kruispunt te ontstaan aan de kruising met de Kruisstraat en Ysayestraat. De cijfers van Telraam ‘vermeld op de kaart) zijn gemeten op een schooldag (15/04/24) en geven de huidige situatie weer. Autoverkeer en vrachtverkeer werden samengeteld. Het plaatst de verkeersstromen wat meer in een relatieve context. 

Er is contact geweest met de Werkvennootschap. Ze zijn bereid om met het actiecomité te overleggen. 

<h2>2. Bespreking in gespreksgroepen.</h2>

We stelden 3 vragen aan elke groep. Hieronder vindt u een samenvatting van de reacties. 

**Wat is de impact van de plannen op uw verplaatsing(en)?**


- Verplaatsingen vanuit Essenbeek naar de A8 (zowel richting Brussel als richting Pajottenland) worden moeilijker en riskeren voor veel extra lokaal verkeer te zorgen doorheen Sint-Rochus en Essenbeek
- Lokale verbindingen met het centrum van Halle zullen vaker via kleine straten verlopen, vooral in Sint-Rochus. Zoveel verkeer via de Kruisstraat (momenteel enkelrichting) en de Ysayestraat sturen is niet gewenst of zelfs niet mogelijk. 
- Een groot deel van Essenbeek zal via de Nijvelsesteenweg zowel naar de A8 als naar het centrum van Halle en het station moeten rijden (in plaats van de Halleweg) 
- Met de fiets van Essenbeek naar Halle zal verbeteren via de Halleweg, maar er riskeert een nieuw gevaarlijk punt te ontstaan aan de Kruistraat. 


**Wat zijn de grootste bezorgdheden?**

- Moeilijker ontsluiting van Essenbeek voor gemotoriseerd verkeer
- Omrijfactoren (vanuit Biezeweide, Rodenem, Essenbeek, deel van Sint-Rochus) 
- Grotere verkeersdruk op een aantal woonstraten in Sint-Rochus en richting Huizingen (Krabosstraat)
- Mogelijke grotere drukte en files op Nijvelsesteenweg 
- Bevoorrading van bedrijven in Essenbeek (via waar?)
- Potentieel gevaarlijke kruising Kruisstraat/Ysayestraat/Halleweg
- Hoe zien de huidige/bestaande beleidsplannen er uit en welke rol speelt stad Halle in het geheel?
- Gaat men niet kiezen voor de goedkoopste variant (sleuven met beperkte overkappingen ipv een tunnel), waardoor de omgevingsvoordelen minimaal zouden zijn?
- Door het beperken van het project tussen Kanaal en Welkomstlaan dreigen de problemen die buiten de projectzone ontstaan (fileopbouw) niet opgelost te geraken. Mogelijk ontstaan er zelfs gevaarlijke situaties als het verkeer in de tunnel met een hogere snelheid aan de knelpunten komt
- De onduidelijkheid over de locatie van de andere oprit (N6, N7?), maakt het moeilijk om in te schatten hoe men naar het centrum van Halle zal kunnen via de A8. 


Hoewel het aan de Werkvennootschap is om met oplossingen te komen, werden mogelijke oplossingen en vragen opgesteld door een aantal deelnemers. We kunnen deze met de Werkvennootschap bespreken en vragen om de haalbare scenario’s verder te onderzoeken. 

- Aanleg van een bovengrondse ventweg tussen de Nijvelsesteenweg en aansluiten met de A8 aan de Welkomstlaan?  (maar wat met kruisen van fietsverkeer?)
- Aanleg van een ondergrondse ventweg in de tunnel?
- Wat met de Halleweg voor gemotoriseerd verkeer en/of fietsers?
- Bepaalde wegen voorbehouden voor lokaal verkeer en regelen met slimme camera’s? 
- Wat zijn de ideeën voor het nieuwe op-en afrittencomplex ten westen van het kanaal. Waar gaat die ongeveer komen? 


**Wat ziet u als volgende stappen voor het actiecomité?**

- Project beter kenbaar maken via andere kanalen
- Inwoners van Essenbeek en zeker Sint-Rochus informeren van de aanzienlijke impact van de voorgestelde scenario’s
- Overleg organiseren met de Werkvennootschap en stad Halle
S- tad Halle vragen om een aantal extra Telramen in het gebied te plaatsen

<h2>3. Vervolg</h2>

Als volgende stappen gaan we binnenkort een eerste keer samen zitten met de Werkvennootschap om meer informatie te verkrijgen en een eerste keer van gedachten te wisselen. Ook wordt er gewerkt aan een website voor het actiecomité waar alle info zal terug te vinden zijn. Momenteel zijn er 77 bewoners aangesloten bij het actiecomité. 

We houden u op de hoogte van de verdere ontwikkelingen. 


Stuurgroep Actiecomité BetereA8
