+++
title = 'Eerste Persbericht'
date = 2024-04-26T00:44:39+02:00
draft = false
+++
Op woensdag 17 april is het actiecomité “voor een betere A8” van start gegaan. Het
actiecomité is een initiatief van een aantal bewoners van Sint-Rochus en Essenbeek die zich
zorgen maken over de plannen van de herinrichting van de A8. Zoals de plannen nu
voorliggen, zal de ontsluiting van Essenbeek naar de A8 en het centrum van Halle moeilijker
verlopen. Heel wat woonstraten in Sint-Rochus en Essenbeek riskeren meer lokaal verkeer te
moeten verwerken. De herinrichting van de A8 moet de leefbaarheid en de bereikbaarheid
van Halle verbeteren en niet verslechteren.

Momenteel hebben reeds 75 mensen gereageerd op een oproep van Dirk Dedoncker via Hoplr om
aan te sluiten bij het actiecomité. Ongeveer de helft van hen waren ook effectief aanwezig op de
startvergadering. De initiatiefnemer en het actiecomité zijn onafhankelijk van stad Halle en de
Werkvennootschap, die het project momenteel onderzoekt.

Dirk Dedoncker gaf eerst een inleidende presentatie over de plannen en de huidige situatie, voor
zover die bekend zijn. De doelstellingen van het project zijn positief, maar de lokale situatie is nog te
weinig onderzocht. Positief is dat de doorstroming zal verbeteren en de gevaarlijke kruispunten
verdwijnen. Dit zal de leefbaarheid en de verkeersveiligheid verhogen. Fietsers en voetgangers
krijgen betere verbindingen en de Welkomstlaan krijgt een volwaardige aansluiting.

De belangrijkste negatieve elementen zijn de onduidelijkheid over de ontsluiting en de toename van
lokale verkeersstromen die we kunnen verwachten. De cijfers van Telraam werden gebruikt
(gemeten op een schooldag (15/04/24)) om de huidige verkeersstromen in kaart te brengen.
Na de presentatie bespraken de deelnemers de impact van de plannen op hun verplaatsing(en) en
de grootste bezorgdheden die er momenteel leven bij de bewoners. De moeilijker ontsluitingen van
Essenbeek, (een deel van) Sint-Rochus en Rodenem zijn de grootste bezorgdheden. Voor
sommigen zijn er belangrijke omrijfactoren. Daarnaast vreest men dat op wegen die hiervoor niet
bedoeld zijn, zowel in Essenbeek, maar vooral ook in Sint-Rochus heel wat extra verkeer zullen
krijgen. De bundeling van de oprit/afrit naar de Welkomstlaan zal de verkeersstromen eveneens in
belangrijke mate verplaatsen.

De deelnemers waren vragende partij om het actiecomité verder bekendheid te geven bij de inwoers
van Sint-Rochus en Essenbeek. Ook wenst men een overleg te organiseren met de
Werkvennootschap. De Werkvennootschap gaat in op de uitnodiging van het actiecomité en zal
binnenkort met een aantal leden hierover samenzitten. Het project is nog in opstartfase zodat
verdere onderzoeken naar de meest optimale oplossingen mogelijk zijn.
